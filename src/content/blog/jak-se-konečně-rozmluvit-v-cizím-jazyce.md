---
title: Jak se (konečně) rozmluvit v cizím jazyce
url: Jak se rozmluvit v cizím jazyce
description: Mluvení je často nejtěžší část učení se jazyku. Jak se ale zbavit
  strachu z chyb a najít si svůj vlastní styl učení? V tomto článku se dozvíte,
  jak přizpůsobit svůj přístup k mluvení podle vaší povahy – ať už jste
  extrovertní „raketa“, nebo precizní introvert.
category: Články
author: Ludmila Vyčítalová
date: 2024-07-07T18:00:00.000Z
tags:
  - post
image: /assets/images/cms/pexels-pixabay-247819.jpg
imageAlt: Scrabble písmenka - LEARN
---
**Amigos** – nebudeme si mazat med kolem úst, **mluvit** je ta nejobtížnější fáze studia jazyka.

Existující (a minulé) pedagogické směry a proudy s touto dovedností nakládají všelijak – v současné době, kdy převládá **eklektická komunikativní metoda**, je mluvení jednou ze **2 produkčních** a celkově jednou ze **4 jazykových dovedností** (zbývající tři jsou samozřejmě **psaní, čtení a poslech**).

Komunikativní metoda učí všechny tyto dovednosti víceméně zároveň, přičemž ideální postup je nejprve fáze **receptivní** (poslechy, čtení), aby se student seznámil se slovní zásobou a do jeho mysli se přirozenou deduktivní cestou (alespoň částečně) vtisklo první povědomí o **gramatické struktuře** probíraného učiva.

## Povaha studenta hraje klíčovou roli

Výraznou roli v dovednosti ústní produkce hraje **povaha a nastavení studenta**:  
- **Extrovert** bude mít tendenci **mluvit co nejdříve a přirozeně**, přičemž bude s lehkostí uvádět do praxe to, co se učí (*ne vždy však bezchybně*, neb v touze se brzy a rychle projevit zanedbává přesnost a fixuje chyby).  
- **Introvert** bude v plynulém ústním projevu bránit hned několik věcí – samotná **introverze a ostych, touha projevit se dokonale, strach z chybování, kritiky** a podobně.  

> *(Introverta a extroverta v těchto řádcích používám jako archetypální, obecné typy – samozřejmě je to členění z psychologického a sociologického hlediska naprosto omezené a nedostačující, berte prosím s rezervou).*

## Skupinová dynamika v jazykových kurzech

Není úplně jednoduché učit skupinky, kde jsou takto různě namíchaní lidé. Je však pravda, že se vzájemně obohatí v mnoha lidských aspektech:  
- **Extroverti** pomůžou, inspirují a nakopnou ostýchavé stydlíny k akci, jdou do akce jako první a **proráží ledy**.  
- **Introverti** mohou ty **zbrklejší ledoborce usměrňovat** a učit je hlubšímu porozumění a promýšlení učiva, pečlivější přípravě a předcházení chybám.  

Takové vzájemné obohacování je krásné a společnosti velmi prospěšné, jako ostatně i další způsoby práce s **klíčovými kompetencemi**, kterými zdatný pedagog vládne. Tvoříme tím určitě **lepší svět**, základy pro **kooperativnější způsoby existování a soužití**.

## Je to ale ideální cesta k plynulosti?

No, ale z hlediska **rychlého a účinného naučení se jazyka** – je to ta nejlepší cesta?

**Domnívám se, že nikoliv.**  
- **Extrovertní raketa** potřebuje nebýt brzděna (*ale potřebuje být opravována a donucována k předcházení chyb*), potřebuje výzvy **teď a tady**, kterým se okamžitě stavět čelem a které překonávat, získávat **dopaminy z okamžitých úspěchů**.  
- **Introvert** se potřebuje na lekci **pečlivě připravit**, nemá rád časový nátlak, nedělá mu dobře **pozornost ostatních**.  

## Řešení? Vytvořit bezpečný prostor!

Aby si každý zajistil pro sebe **bezpečný prostor**, ve kterém bude svým vlastním pánem a zbaví se zábran:  
- **Jedni** obav z chybování a ztrapnění se na veřejnosti.  
- **Druzí** z toho, že se v rámci své zbrklosti naučí mnoha chybám a později se jich budou těžko zbavovat.  

No a své **nabyté a v bezpečném prostředí prověřené znalosti** posléze každý nechť aplikuje v souladu se **svou povahou a naturelem**! 🙏
